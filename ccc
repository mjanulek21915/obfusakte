 Qui se laudari gaudet verbis subdolis

fere dat poenas turpi paenitentia.

Cum de fenestra corvus raptum caseum

comesse vellet celsa residens arbore,

vulpes ut vidit blande sic coepit loqui :

" o qui tuarum, corve, pennarum est nitor !

Quantum decorem corpore et vultu geris ! 

Si vocem haberes, nulla prior ales foret. "

At ille stultus dum vult vocem ostendere,

emisit ore caseum, quem celeriter

dolosa vulpes avidis rapuit dentibus.

Tum demum ingemuit corvi deceptus stupor.

Hac re probatur, quantum ingenium polleat ;

virtute semper praevalet sapientia. 